གངས་ཅན་གྱི་སྒྲུབ་བརྒྱུད་ཤིང་རྟ་ཆེན་པོ་རྣམས་ཀྱི་རྒྱུད་སྡེ་དང་མན་ངག་ལས་འཕྲོས་པའི་ཟིན་བྲིས་ཅི་རིགས། འདུས་མ་བྱས་གསུམ་དང་མཁས་པར་བྱ་བའི་གནས་དྲུག འདུས་མ་བྱས་ནི་གསུམ་སྟེ།  ནམ་མཁའ་དང་།  སོ་སོར་བརྟག་འགོགས་དང་།  སོ་སོར་བརྟག་མིན་འགོག་གོ  །དེ་ལྟར་ཤེས་བྱ་སྤྱིར་གཏན་ལ་དབབས་ནས།  མཁས་པར་བྱ་བའི་གནས་དྲུག་ལ་འཇུག་པར་བྱ་སྟེ།  སྡོམ་ནི།  ཕུང་ཁམས་སྐྱེ་མཆེད་རྟེན་འབྲེལ་དང་།  །གནས་དང་གནས་མིན་རྣམ་པ་དྲུག  །ཅེས་པས།  ཕུང་པོ་ནི་ལྔའོ།  །ཁམས་ནི།  མིག་གི་ཁམས་དང་།  གཟུགས་ཀྱི་ཁམས་དང་།  མིག་གི་རྣམ་པར་ཤེས་པའི་ཁམས་སོགས་བཅོ་བརྒྱད་དོ།  །སྐྱེ་མཆེད་ནི།མིག་གི་སྐྱེ་མཆེད་དང་།  གཟུགས་ཀྱི་སྐྱེ་མཆེད་སོགས་བཅུ་གཉིས་སོ།  །དེ་ཡང་མིག་གི་ཡུལ་དུ་གཟུགས་སྐྱེ་བ་སོགས་རང་རང་གི་མཚན་ཉིད་དོ།  །རྟེན་འབྲེལ་ནི་བཅུ་གཉིས་སོ།  །གནས་ནི་རྒྱུ་དགེ་བས་བསོད་ནམས་གནས་ཡིན་པ་དང་།  གནས་མིན་ནི་སྡིག་པས་གནས་མ་ཡིན་པ་ལྟ་བའོ།  །འདི་དག་གི་སྐབས་སུ་རྒྱུ་འབྲས་རྐྱེན་གསུམ་གྱི་རྣམ་གཞག་ཅུང་ཟད་བཤད་ན།  རྒྱུ་ནི།  མཛོད་ལས།  བྱེད་རྒྱུ་ལྷན་ཅིག་འབྱུང་བ་དང་།  བདག་རྐྱེན་དང་གཅིག  །སྐལ་མཉམ་ནས་ལས་ནས་སྐྱེ་བ་ལྟ་བུ།  མཚུངས་པར་ལྡན་པ་དང་།  ཕན་ཚུན་གཅིག་ལ་གཅིག་བརྟེན་པ།  །ཀུན་ཏུ་འགྲོ་དང་རྣམ་སྨིན་ཏེ།  །རྒྱུ་ནི་རྣམ་པ་དྲུག་ཏུ་འདོད།  །ཅེས་སོ།  །འབྲས་བུ་ནི།  རྣམ་སྨིན་རྒྱུ་མཐུན་རྗེས་རྟོགས།  བདག་པོ་དང་།  མཁྲིས་ནད་ཅན་གྱིས་དུང་སེར།  སྐྱེས་བུ་རྩོལ་བ་བྱས་པ།  བྱེད་དང་བྲལ་འབྲས་ལྔ།  ཉི་མ་སྤྲིན་བྲལ་རྐྱེན་ནི་རླུང་ཡིན་པ་ལྟར་རྐྱེན་གྱི་འབྲས་བུའོ།  །ཞེས་སོ།  །རྐྱེན་ནི།དབུ་མ་རྩ་བ་ལས།  རྐྱེན་ནི་རྣམ་བཞི་རྒྱུ་དང་ནི།  །དམིགས་པ་དང་ནི་དེ་མ་ཐག  །བདག་པོ་ཡང་ནི་དེ་བཞིན་ཏེ།  །རྐྱེན་ལྔ་པ་ནི་ཡོད་མ་ཡིན།  །ཅེས་སོ།  །གཞན་ཡང་ཆོས་ཁམས་ནི་བདུན་ཏེ།  ཚོར་བ་འདུ་ཤེས་འདུ་བྱེད་དང་།  །འདུས་མ་བྱས་ནི་རིག་མིན་བདུན།  །ཞེས་སོ།  །རྟེན་འབྲེལ་བཅུ་གཉིས་ཀྱང་བསྡུ་ན་གསུམ་སྟེ།  ཀླུ་སྒྲུབ་ཀྱིས།  དང་པོ་མ་རིག  བརྒྱད་པ་སྲེད་པ།  དགུ་ལེན་པ།  ཉོན་མོངས།  །འདུ་བྱེད་སྲིད་པ་ལས་ཡིན་ཏེ།  །ལྷག་མ་བདུན་ནི་རྣམ་སྨིན་ནོ།  །རྣམ་ཤེས།  མིང་གཟུགས།  སྐྱེ་མཆེད།  རེག་པ།  ཚོར།  སྐྱེ།  རྒ་ཤི།  ཞེས་ཉོན་ལས་རྣམ་སྨིན་གྱི་ལམ་གསུམ་མོ།  །མཚུངས་པ་ལྔ་མཚུངས་ཀྱི་རྒྱུ་ནི་མཚུངས་ལྡན་གྱི་རྒྱུའི་མཚན་ཉིད་དེ།  མཚུངས་པ་ལྔ་ནི།  དམིགས་རྣམ་རྫས་རྟེན་དུས་མཚུངས་པའོ།